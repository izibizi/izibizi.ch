## Begrüssung
Grüezi mitenand,  
mir sind echli nervös, aber freue tuets ös umso meh  
das mir do im ________ öseri Vers dörfed zum beschtä geh  
mir chömed vo dött obe, us de Fasnachtshochburg Herisau  
häjo: loschtigi Versli dichte chömmer nämmli au!  
zum Biispil über US-Bürger, hettemer öppe en Witz – leider chli meh als erlaubt  
drum hämmer dä Teil vo üsere Schnitzelbank dä Raiffise verchauft  
und jetzt lömmer los mit üsem Gestänker  
denn mer sind: d’Izi bizi Schnitzelbänkler!

* * *

## 7 Milliarde Erdebürger
Siebe Milliarde Menschä gits uf de Wält  
zwei Drittel devo händ zwenig Gäld  
guet ein Füftel sind Chinese  
und knapp öber 50% sind tommi Scheesä  
6 Millione 999‘993 schaffed täglich bis z’Obed spoht  
und di reschtliche 7 Pfiife sind Bundesroot!

_Refrain_  
Luegsch in Weschtä uf Be-ern chunsch ganz schnell zum Schluss  
gross schnorre chönds all guet, aber keine chunnt drus!

* * *

## EHEC-Virus
Seit d’Gurke zu de Sojasprosse  
jetzt händs üs beidi vom Markt uusgschlosse  
defür händ üsi Produzente bi de EU abkassiert  
s’Subventionsgschäft mit üs lauft grad wiä gschmiert  
mir sind sogar iiglade! – Was mir zwei?!  
Jo! A d’Gammelfleischparty i de Coop-Metzgerei!

_Refrain_  
Döt hine bim Co-op isch s’Fleisch nöd ganz frisch  
drum chunnt au bi ö-ös nur Fisch uf de Tisch

_Zusatzspruch_  
Im Gurkedepot z’Süd-Dütschland, schüttled sich zwei Puure d’Hand  
sit d’EU-Subventione ufem Konto sind, klappts bi „Bauer sucht Frau“ ganz gschwind!

* * *

## Regen und Überschwemmungen in Herisau
De Petrus hät ös im 2011 endlich erhört  
und d’Verbindig noch Waldstatt und Urnäsch zerstört  
endlich Schluss mit denä Schwägalp-Turischte  
wo Stau und Lärm verursached, mit ihrne Chischte  
und no en Vorteil hämmer, ganz direkt  
ab sofort bliibed mir verschont vom Zürcher-Dialekt

_Refrain_  
döt une in Züri isch s’Läbe en Gruus  
si händ kei eigni Bergä doch de Näbel vorem Huus

***

## Nachgesang 2011
Seit dä bin Laden zum Ghadaffi Muammar  
d’Iigangskontrolle do im Himmel findi sonderbar  
sogar d’Amy Winehouse isch inecho,  
debi hät diä doch Droge gnoh!  
immerhin, sit dä Aakunft vom Steve Jobs  
gönd di himmlische Computer niä meh hops!  

_Refrain_  
Döt obe im Himmel döt händs vill neui Gäscht,  
de Jobs macht ä iCloud und d’Amy macht s’Fäscht  
und sit d’Amy Winehouse im Himmel acho isch  
chunnt döt nöd nüme no Messwii uf de Tisch!

_Zusatzspruch_  
Und grad no brand-aktuell: gsehsch d’Whitney Houston lodernd dur s’Fägfüür renne,  
isch de Tüüfel worschinli am CDs brennä!

***

## Atomkatastrophe Fukushima
Vor 20 Johr isch Tschernobyl explodiert  
und hür isch Fukushima vo dä Charte usradiert  
bald werdäd neui Sicherheitsvorschrifte cho,  
und eis AKW am andere wird vom Netz wäg gnoh  
Aber ohni Atomchraft hät d’Schwiizer Huusfrau nüüt meh z’lache  
si mue dä Strom für de Mixer wieder mit em Velo mache!

_Refrain_  
und hät denn diä Huusfrau gnueg Strom produziert  
lauft ihres Bügel-iise wieder wiä gschmiert  
Döt une im Chäller döt strampled d’Ehefrau  
d’Goofe sind am game und dä Mah luegt d’Sportschau

_Zusatzspruch_  
dä Frau ihren Chopf isch purpurrot,  
wenn de Mah zum glotze no Bier chüele loht

***

## Flöru und Francine
Dö Flöru singt voll Inbrunst: „I wot Sex“  
und scho isch dä Toni vo dä Francine de Ex!  
Do händ sogär mer ä Träne i de Auge  
das de Flöru diä verfüehrt, da chasch kuum glaube  
er hetti zwor gern schöni Meitschi küsst, dä chlini Mah  
aber för da hät sin Daneli di nötig Längi nöd gha!

_Refrain_  
dä Rominger Toni dä chochet vor Wuet  
wänn sin Aawalt bi de Francine es Autogramm hole tuet  
Mit Träne i de Auge gnüsst d’Francine de Sex  
ond s’Füür vo de Sehnsucht hät nur no ihre Ex !

_Zusatzspruch_  
Und wämmer scho unter de Gürtellinie sind:  ghörsch d’Francine und de Flöru um Bettli stöhne,  
wöttsch gar nöd wüsse wiä ihri Chind werdäd töne!

***

## Traumhochzeit in England
E Traumhochziit isches gsi, so richtig königlich  
wo de William sich sinnere Kate verspricht  
diä zwei wirked würklich schampar verschmust  
do isch au d’Queen-Mum wieder mol amused  
so romantisch isches gsi, mir händ sogar vernoh  
am Charles sini Ohre siged sich wieder nöcher cho!

_Refrain_  
döt obe in England blost d’Kate jetzt dä Marsch  
aber trotzdem lueged all nur dä Pippa uf dä A…

_Zusatzspruch_  
Übrigens: de William isch jetzt unter dä Huube, aber de Harry, dä suecht no e Schruube!

***

## Bergtourismus extrem
Üseri Alpe werdäd immer meh überbaue  
vo riche Investore, aber leider wenig schlaue  
döt än Wellness-Palascht, do no en Schi-Lift meh  
bald wirsch i de Bergä kuum meh wildi Tierli gseh  
hingegä ufem hoche Chaschte, chasch der sicher sii  
gsehsch täglich en ganze Schwarm Grill-Güggeli

_Refrain_  
Bim Grillwage ufem Chaschte isch ein Radau  
für es Schenkeli stohsch abe bis uf Brülisau

***

## SNB-Affäre Hildebrand
Ösere Blocher hät wieder mol alles toppt  
und en fähige Mah zum Amt use gmobbt  
dä Hildebrand, da tuet sinnere Kashya weh  
hät wäg ihrem Dollar-Fähler de Huet müesse neh!  
doch no meh ärgeret sich d’Frau Blocher, spoht i de Nacht  
i ha min gröschte Fähler scho bi de Hochziit gmacht!

_Refrain_  
das döt a de Börse nöd uf d’Schnorre gheisch  
ischs guet wenn dä Wechselkurs scho im Voruus weisch

***

## UBS AG – 2 Mia-Verlust
Z’London hät d’UBS zwo Milliarde verloched  
do hät d’Volksseel äs wiiters Mol kochet  
nochem Kurer, em Ospel ond äm Grübel  
versuecht sich jetzt de Ermotti a dem Übel  
villicht gsellt sich de Hildebrand bald zu denä Diäbä  
denn chönnteds d’Schuld wieder uf sini Frau abschiebä

_Refrain_  
Bi denä vo de UBS döt begriift mäs eifach nöd,  
zum einte sinds z’gierig zum an-de-re z’blöd!

***

_Spezial-Schnitzelbank fürs Restaurant Kunzemoos_

## 20 Jahre Kuenzemoos
Bädli und Chaplin’s Pub sind verchauft  
s’Kontiki goht zue, wills no immer nöd lauft  
wieder eröffnet, nochem grosse Sturm im Juli,  
wird im Oktober, s’Restaurant Glattmühli  
im Zentrum heisst äs Reschti neu „Moo“  
und de Beizer vom Treffpunkt wird churz druf entloh!  
vorem Bierchäller ghörsch öfters Fläsche klirre  
mängmol am Bode und mängmol a di bsoffe Birre!  
Jo ohni Beize wär z’Herisau doch nüt loos  
drum freued mir üs uf wiiteri 20 Johr Kuenzemoos!

_Refrain_  
do une bi Fritsches do häts immer Gäscht  
d’Vreni tuet wirtä und dä Franz sorgt fürs Fäscht  
Do une bi Fritsches trifft mer gmüetlich Lüüt ah  
en nüechterne Obed häd no niä eine kha
