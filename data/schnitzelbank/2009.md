## EM-Traum
Üsi Fuessball-Nati hät d’Heim-EM wölle gwönne  
Und mit üsne beschte Tschutter hettemer das au chöne.  
Doch mitem Angsthasefuessball vo üsem Trainer Köbi,  
hät me schnell gmerkt, so öppis isch nie und nimmer mögli  
do hät au de treueschti Fan ganz schnell müesse begriife,  
so gwönnt d’Schwiz höchstens gäg d’Sangaller Pfiife

_Refrain:_
S’isch jo nur es chliises Träumli gsi,  
Träumli sind jo no so schnell verbii.  
S’isch jo nur es chliises Träumli gsi,  
Träumli sind so schnell verbii.

* * *

## UBS AG - Kriisli
Üseri UBS AG hät wieder mol es truurigs Jöhrli gha  
dasäs wieder guet chunnt, do glaubt niemerd meh recht drah  
Sogar de Verwaltigsrot hät sini Aktie verchauft,  
isch doch kei Wunder, dass denä au de Ospel devo lauft.  
Nur üse Bundesrot hät wiiters Kapital drinnine geh,  
debii het mer das Geld au für de Werchhof Herisau chönne neh

_Refrain:_ „Kriisli“

* * *

## Rauchverbot in SG
I de Sangaller Beize tarf mä sit letscht Johr nüme rauche  
Und d’Gwünn sind drum scho länger tüüf am tauche  
Au bi üs im Usserrhode wird das Gsetzli cho  
Damit au do dä Jugendschutz mol endlich ernscht wird gnoh  
Aber di Minderjöhrige stört das nöd, sie lached voller Hohn  
„Wenn mer nüme suufe und rauche tarf,  
gömmer halt anes Botellon!“

_Refrain:_ „Stümpli“

* * *

## Armeechef Nef
Üsi Armee hät eimol meh, s’isch würklich nöd zum witzle  
Nur dur Skandäl glänzt, au Dank em Nefli a de Spitze  
Er hät übers Internet Kontäkt für sini Verflosseni gsuecht  
Und dodemit au grad en tüüre Aawalt buecht  
Für üse Chef Armee häts gheisse:  
Tschau mini Dame und guet Nacht!  
Ganz andersch de Beni Thurnherr, wo mit Jüngere umemacht!

_Refrain:_ „Sehnsucht“

* * *

## Olympische-Doping-Rekorde
D’Olympiade z’Peking hät vill neui Weltrekördli brocht,  
so vill, dass de Sportfan kuum meh richtig schloft  
denn er glaubt, und mir chönds ihm nöd verdänke  
ohni Doping tuesch de Sieg schlichtweg verschänke  
Trotz Smog so tolli Leischtige, do sind mir Füür und Flamme  
Und empfehled das Doping au für Neapels Kehrichtmanne.

_Refrain:_ „Sprütze – d’Wirkig“

* * *

## Putin's Gasboykott
Dä Putin hät gmerkt das er mit Gas vill Geld chan mache,  
und tuet mit em Medwedew heimlich is Füschtli lache  
im chältischte Winter sit Johrzehnte gits en Gasboykott  
und ganz Europa denkt sofort anen Komplott  
Denn statt em erwünschte Gas vo de riche russische Zaare  
Chömed usem Oschte bald d’Rumäne und Bulgare.

_Refrain:_ „Chälti“

* * *

## Yes we can!
Voller Freud go wähle sind d’Lüüt das Johr z’Amerika  
Sie händ weiss Gott gnueg lang en Tubel a de Spitze gha  
sMotto vom Neue heisst ganz simpel: „Yes we can!“  
und fascht di ganzi Welt bekennt sich grad zum Fan  
en Schwarze als Präsident, das isch e grossi Sensation,  
grad so wiänen Ospel es Johr lang ohni Lohn

_Refrain:_ „Tschortschi – d’Amtsziit“

* * *

## Landsgmeind
Gwüssi Lüüt wönd d’Landsgmeind wieder iifüehre  
Denn diä tuet au hüt no mängem s’Herz berüehre  
E bsonders Gfühl isches im grosse Ring inne z’stoh  
Und ufem Heiwäg i jedes Gasthuus inezgoh  
Das Spektakel lockt au Tourischte in Schare ah,  
und dank dä Mehriinahme chönnted mir üsi KB wieder ha

_Refrain:_ „Traditiönli“

* * *

## Fuesball-Chaote
Rund um dä Fuessball wird prüglet, kämpft und knüpplet  
Und bi dä Polizei chräftig d’Tränegas-Kartusche gschüttlet  
Es isch e Schand wa im Name vom Sport alles passiert  
Und d’Öffentlichkeit isch ab derä Gwalt völlig schockiert  
Nur dä Ueli Muurer frohlockt und isch total ufgstellt:  
"Mit denä chräftige Manne mach ich die bescht Armee vo dä Wält!"

_Refrain:_ „Kämpfli“

* * *

## Klimawandel
Es isch e Tatsach, dass sich üsers Klima wandlet  
Und äs wird Ziit, dass d’Menschheit endlich handlet  
En Idee wär, s’Autofahre starch iizschränke  
Aber Chrysler, Ford & Co. händ do grossi Bedenke  
Nur i de Schwiiz isch mer parat für di heissi Phase,  
es wachsed zwor no kei Ananas,  
aber immerhin simmer e Stüür-Oase

_Refrain:_ „heisse Sommer“

* * *

## Baubehörde SG
D’Sangaller Baubehörde hät seltä e glücklichi Hand  
Zum Biispil bim Baumhuus-Striit,  
döt chunnt niä e Einigung zustand  
Di neuscht Idee isch, zum d’Alkoholiker vertriibe  
de Markt am Bohl umzbaue, dass diä nüme döt chönd bliibe  
Vill besser wärs, wänn d’Sangaller sich endlich würded traue  
Für all diä Süüfer i de Stadt e neui Halle Sibä z’baue

_Refrain:_ „Überhöchi - dä Rückbau“

* * *

## Raser
Uf de Schwiizer Strosse, s’werd je länger desto schlimmer  
Tüends rase und Rennä fahre, ohni Rücksicht uf üsi Chinder  
Sogar am Wochenend, wo mers gmüetlich chönnti neh  
Wönd vorallem diä mit Migrationshintergrund,  
immer no meh Gas geh  
Anderscht d’Politiker, diä lönd sich Ziit – nöd nur bim Bund  
Oder glaubt vo Eu öpper, dass ösi  
Umfahrigsstross bald chunnt?

_Refrain:_ „roti Ample“
