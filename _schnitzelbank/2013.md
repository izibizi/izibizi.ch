---
title: Schnitzelbänke 2013
year: 2013
---
## Begrüssung
Grüezi mitenand,  
mir sind echli nervös, aber freue tuets üs umso meh  
dasmer do im _______ öseri Versli dörfed zum beschte geh  
Au das Johr hämmer öppis of em Chaschte,  
im Gegäsatz zu de Sangaller Lehrer tüend mir üs nöd entlaschte!  
Und jetzt lömmer los mit üsem Gestänker,  
mir sind d'Izi bizi Schnitzelbänkler  

***

## Romantik pur
Seit d'Frau zum Maa, ganz entzückt  
"Lueg die schön Stimmig, wie d'Welt entrückt  
das Rot, so schö und lüüchtend hell  
so romantisch, Du weisch das gfallt mir, gäll?"  
Seit är, liecht gnervt: "Los Frau, es goht  
i gseh de Mätsch nöd, will de Tubel Pyro abloht!"

_Refrain_  
Döt obe ide Fankurve brännts immer schnell,  
aber ussert de Pyros isch döt niemerd ganz hell!

_Zusatzspruch_  
Und chasch denn endlich öppis erkänne, gsehsch d'Spieler grad id Pause rennä!

***

## Kinderfreundliche Gemeinde Teufen
D'Tüüener Gmeind wird vom Erfolg überrollt  
und hät letscht Johr es Unicef-Diplom abgholt  
d'Chind hegäds döt bsunders guet  
will mer Spielplätz und Turnhalle baue teut  
doch leider, und das isch am ganze sDoofe  
sind diä Tüfner zwor rich, nur leider nöd a Goofe

_Refrain_  
Döt vorne in Tüüfe gsesch uf de Spielplätz,  
statt spielendi Chinder nur Rentner mit Lätsch!

_Zusatzspruch_  
Gsehsch zwei Tüüfner Teenager im Pärkli kiffe, isch das scho fasch es Klasseträffe!

***

## Wöschwiiber-Gschwätz 1
Tröffed sich zwei Usserrhoder Wiiber  
wird dKonversation nur seltä gschiider  
Si schnorred über dManne und dGoofe  
Und glaubed, alli andere segäd di Doofe.  
Debii, wöreds dZivilstandsnochrichte nümme publiziere  
wössted au si nümme, wo eri Manne tüend ume husierä!

_Refrain_  
Schlussendlich hät dFrau us de Ziitig vernoh,  
Ihren Maa heg doch würklich no Zwilling übercho!

***

## Wöschwiiber-Gschwätz 2
Treffed sich zwei anderi Usserrhoder Wiiber  
Wird dKonversation au denn nöd gschiider.  
Chürzlich hani zwei ghört über dMigros motze  
also über de Umbau, da seg jo zum chotze!  
I ha denn gsäät, eifach zum au echli staliere  
"Grad er sötted euri Fassade scho lang mol renoviere!"

_Refrain_  
Jo zHerisau bim Migros dött wird bald scho baut  
und sDorfbild mitmä wiitere Neubau versaut!

_Zusatzspruch_  
sMotto vode Herisauer Baubehörde, wiä mer höre tuet,  
heisst ganz simpel: "quadratisch, praktisch, guet"

***

## Körperwelten
Letschti bini mit de Chind in Gossauer Zoo  
und ha döt scho fasch en Schoch übercho!  
Tierkadaver ohni Huut chasch döt gseh,  
dGoofe händ brüelet, de Frau häts fasch öppis geh!  
II säge aber, nackti Tier sind halb so wild,  
dWidmer-Schlumpf isch vill s'schlimmer Bild!

_Refrain_  
Und wänn di nüme förchtisch im Gossauer Zoo,  
denn chasch Du au eifach uf Bundesbern goh!

_Zusatzspruch_  
sOlma-Ferkel häts schnäll begriffe,  
und sofort aagfange dWidmer-Schlumpf ahzschiffe

***

## Platznot bei den SBB
Letschti bini, I mues säge oh weh  
go schaffe mit em Zug, also de SBB.  
I ha denn sogar, noch drü-viertel Stunde  
au no en freie Sizplatz gfunde,  
has mir bequem gmacht, aber voll dä Hohn,  
kuum bini gsässe heissts: "Endstation!"

_Refrain_  
Bi denä vo de SBB döt laufts halt eso:  
Zahle dörsch vill meh, zum Dank muesch denn stoh.

Au Teenager zahled für de Zug immer meh,  
drum chlaueds vill lieber de Eltre eren BMW.

_Zusatzspruch_  
sEinzig guet isch e Zugreis mit em Schätzli,  
denn uf mine Chnüü häts immer es Plätzli!

***

## Wie Gott sie schuf
De Harry und au dKate, mediätechnisch gar nöd fuul  
gsehsch beidi nackt, im Hotel oder am Pool  
dPaparazzi tüend das ungemein gnüsse  
und sofort es paar Fotene schüsse.  
Mer würed sone Aktion au am Mörgeli empfehlä,  
denn wür en vilicht dUni wieder als Hofnarr iistellä

_Refrain_  
Wänn sini Leischtig nöd langet als Uni-Hofnarr  
mir wüssted vode SVP grad nomol es paar!

_Zusatzspruch_  
Was isch das für es Liechtli, was isch das für en Schii?  
Es isch de arbeitsloosi Professor Mörgeli!  
Im Sack hät är kei Geld meh und au kei Professur,  
drum goht er ez go schaffe, bim Brunner als Hilfspuur!

***

## Royali Babyfreudä
Us England chunnt, es isch de Hammer  
en Eilmeldig, jo dKate isch schwanger!  
dQueen hät vor de Geburt scho dPanik packt  
bald wieder zeigt sich en königliche Spross ganz nackt!  
Mir roted de werdende Elterä, si sötted jooo niä  
dem Baby, wie bim Charles, dOhre langzieh!

_Refrain_  
Die nackte Monarche, es isch eifach schlimm,  
Di einzig wo no fäählt, ... ... ... mein Gott das wär dQueen!

***

## Feriensouvenirs
Wötsch au Du us de Feriä es Souvenir mitneh  
Pass Uf! Sus mueschs am Zoll gad wieder abgeh!  
Au Walliser Polizischte sind vo dem nöd entbunde  
wänns en bsunders schöne Türkestei händ gfunde!  
Mir sind froh hät er nöd in Dütschland gstohle,  
döt wär er wohrschindli de Peer STEINbrück go hole!

_Refrain_  
Döt obe in Berli'in dött wäreds no froh,  
hettäd mir ihne de Wowereit wäg gnoh!

Dür eimol hettäds vo üs, mer händs no empfohle,  
gschider e CD mit Flughafe-Plän gstohle!

_Zusatzspruch_  
Ob Steinbrück, Merkel oder Wowereit,  
bi so Politiker tüend eim di Dütsche wörkli leid

***

## Über den Wolken
I de Schwiiz wohnt en Maa mit Muet  
wo us 39tuusig Meter abegumpe tuet!  
Während Red Bull so um meh Publicity ringt  
zwiiflet mir ob da dä Menschheit überhopt öppis bringt.  
Wenn sonen Sinkflug als Erfolg gelte tuet,  
kei Wunder strotzed alli Bänkler vor Übermuet!

_Refrain_  
I denä Verwaltigsröt, mues dä Bonus wohl grenzälos sii!  
Kei Hemmige, kei Sorgä und dezue äs Glas Wy  
und i de Gschäftsstrategie isch dä Milliarde-Verluscht scho debii

***

## Sändy @ USA
A de Oschtküschte vo Amerika  
Chunnt wieder mol en Tropesturm ah.  
In New York gsehsch luuter verzwiifleti Lüüt  
wägem Sturm Sandy stönd vill vorem Nüüt.  
Bi üsere Poscht sind Panik und Verletzti au es Thema  
wägeme chline Briefcouvert, gfüllt mit Maizena.

_Refrain_  
Dött hinne bide Poooscht döt händs schlussendli glacht,  
und us de Bedrohig en Rüeblichueche gmacht.

_Zusatzspruch_  
Als neue Poscht-Kooperationspartner, dä Groschä isch gheit,  
het di altbekannti Betti Bossi zuegseit!

***

## Renovationen Chälblihalle/Staatsarchiv
S'Puuremannli goht wiä of Schinä,  
zielstrebig di renoviert Höttä ine  
luegt chli ome, stuunt nöd schlächt!  
Sät zo de Empfangsfrau, "Wo isch sViech?"  
Diä antwortet: "Si sind do im Staatsarchiv!"

_Refrain_  
Ade Viehschau im Ebnet sind dPuure verwirrt  
statt verchauft werdäd dChälbli fürs Archiv portraitiert!

_Zusatzspruch_  
Di tote Chälbli, hämmer vernoh, gsehsch nägscht Johr ghüütet im Gossauer Zoo!

Dä Heiri hät sis Chalb verchauft und sät mit schlechter Luune  
"Mis Chälbli chasch jetzt ghüütet im Walter Zoo bestuune"

***

## Zappen mit SRF
S'Schwiizer Fernseh häts endlich erkannt  
und dMisswahle us em Programm verbannt.  
Halbblutti Meitle am TV wött niemerd gseh,  
däför überträgeds dEurovision mit de Heilsarmee!  
Aber ohni Uniform und schlächt im Singe  
tuet för diä nöd mol de Herrgott stimme!

_Refrain_  
Vo obe im Himmel wird üs jetzt grad g'funkt  
au de Herrgott rechtnet das Johr mit dä übliche null Punkt!

_Zusatzspruch_  
Wänn dHeilsarmee wött sPublikum in Ekstase versetzä,  
mues sogar de liäb Gott sin Pamir ufsetzä.

Am liebschte wörsch amel schnell wegzäppe,  
aber uf de andere Sänder häts au nur Deppä.

***

## Skination Schweiz
S'Schwiizer Ski-Team, das hät vill Sorgä,  
di ganzi Saison isch scho fasch verdorbä.  
De Trainer schickt dJungs is Spitol,  
zum reparierä, massiere, "mir versuecheds nomol"!  
Dä Doktor seit: "Herr Janka, mir händs usegfunde!  
Was ihne fählt, sind schlappi 8 Sekunde."

_Refrain_  
Drü Stund nochem Ligety, me glaubt kuum meh drah,  
chunnt de Defago im Stemmbogä aah!

_Zusatzspruch_  
Dä Hirscher seit zum Carlo Janka:  
"Du häsch hüt aber auno lang kha!"

***

## Beni national
Lauft einä souverän über rächts  
hett mä Wille, I glaub mä gsächs  
und do en Vorstoss über linggs  
en Wechsel oder nöd, das bringts

Und jetzt dä Meier, nei de Müller  
diä Sieche werdäd all no jünger  
lauft direkt zue uf de Steinebrunn  
nei s'isch dä Baumann, Tschuldigung!

Ihr dänked da seg scho üsers 10te Glas Wy  
Nei, das isch dSportmoderation vom Beni Turnheer gsi!

***

## Papstwahl
Mitem Alter isches es Chrüz  
s'chunnt immer schnäller, nütze tuets nütz  
au am Papst ischs nöd anders ergange  
debi hät er sini Stell ersch mit 78 aagfange  
Öber dNochfolg wird jetzt scho spekuliert  
Me weiss nume dass eventuell au dä Berlusconi kandidiert!
